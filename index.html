<!DOCTYPE html>
<html lang="en">
<head>
<title>Metamorphōsēs | μεταμορφώσεις</title>
<link rel="stylesheet" href="style.css">
</head>

<body>

<header>
<h1>Metamorphoses</h1>
<h2>Publius Ovidius Naso</h2>
</header>

<nav>
	<li>
		<a href="#vocabulary">Vocabulary</a>
	</li>
</nav>

<h3>Book 1</h3>

<h4>Proem</h4>
<article id="01001">
  <pre>
<span class="prep">In</span> <span class="adj">nova</span> <span class="verb">fert</span> <span class="noun">animus</span> <span class="verb">mūtātās</span> <span class="verb">dīcere</span> <span class="noun">fōrmās</span>
<span class="noun">corpora</span>; <span class="noun">dī</span>, <span class="noun">coeptīs</span> (nam <span class="pronoun">vōs</span> <span class="verb">mūtāstis</span> et <span class="pronoun">illās</span>)
<span class="verb">adspīrāte</span> <span class="adj">meīs</span> <span class="adj">prīmāque</span> <span class="prep">ab</span> <span class="noun">orīgine</span> <span class="noun">mundī</span>
<span class="prep">ad</span> <span class="adj">mea</span> <span class="adj">perpetuum</span> <span class="verb">dēdūcite</span> <span class="noun">tempora</span> <span class="noun">carmen</span>!
</pre>
</article>


<h4>Original Chaos</h4>
<article id="01005">
  <pre>
Ante mare et terrās et quod tegit omnia caelum<sup>5</sup>
ūnus erat tōtō nātūrae vultus in orbe,
quem dīxēre chaos: rudis indīgestaque mōlēs
nec quicquam nisi pondus iners congestaque eōdem
nōn bene iūnctārum discordia sēmina rērum.
</pre>
</article>

<h4>Competing Elements</h4>
<article id="01010">
	<pre>
nūllus adhūc mundō praebēbat lūmina Tītān,<sup>10</sup>
nec nova crēscendō reparābat cornua Phoebē,
nec circumfūsō pendēbat in āere tellūs
ponderibus lībrāta suīs, nec bracchia longō
margine terrārum porrēxerat Amphītrītē;
utque erat et tellūs illīc et pontus et āēr,
sīc erat īnstabilis tellūs, innābilis unda,
lūcis egēns āēr; nūllī sua fōrma manēbat,
obstābatque aliīs aliud, quia corpore in ūnō
frīgida pugnābant calidīs, ūmentia siccīs,
mollia cum dūrīs, sine pondere, habentia pondus.<sup>20</sup>
	</pre>
</article>

<h4>Separation of Elements</h4>
<article id="01021">
	<pre>
Hanc deus et melior lītem nātūra dirēmit.
nam caelō terrās et terrīs abscidit undās
et liquidum spissō sēcrēvit ab āere caelum.
quae postquam ēvolvit caecōque exēmit acervō,
dissociāta locīs concordī pāce ligāvit:
ignea convexī vīs et sine pondere caelī
ēmicuit summāque locum sibi fēcit in arce;
proximus est āēr illī levitāte locōque;
dēnsior hīs tellūs elementaque grandia trāxit
et pressa est gravitāte suā; circumfluus ūmor<sup>30</sup>
ultima possēdit solidumque coercuit orbem.
</pre>
</article>

<h4>Arrangement of Earth's Surface</h4>
<article id="01032">
	<pre>
Sīc ubi dispositam quisquis fuit ille deōrum
congeriem secuit sectamque in membra coēgit,
prīncipiō terram, nē nōn aequālis ab omnī
parte foret, magnī speciem glomerāvit in orbis.
tum freta diffundī rapidīsque tumēscere ventīs
iussit et ambītae circumdare lītora terrae;
addidit et fontēs et stāgna inmēnsa lacūsque
flūminaque oblīquīs cīnxit dēclīvia rīpīs,
quae, dīversa locīs, partim sorbentur ab ipsā,<sup>40</sup>
in mare perveniunt partim campōque receptā
līberiōris aquae prō rīpīs lītora pulsant.
iussit et extendī campōs, subsīdere vāllēs,
fronde tegī silvās, lapidōsōs surgere montēs,
utque duae dextrā caelum totidemque sinistrā
parte secant zōnae, quīnta est ārdentior illīs,
sīc onus inclūsum numerō distīnxit eōdem
cūra deī, totidemque plagae tellūre premuntur.
quārum quae mediā est, nōn est habitābilis aestū;
nix tegit alta duās; totidem inter utramque locāvit<sup>50</sup>
temperiemque dedit mixtā cum frīgore flamma.
</pre>
</article>

<h4>Air and Aether</h4>
<article id="01052">
	<pre>
Inminet hīs āēr, quī, quantō est pondere terrae
pondus aquae levius, tantō est onerōsior ignī.
illīc et nebulās, illīc cōnsistere nūbēs
iussit et hūmānās mōtūra tonitrua mentēs
et cum fulminibus facientēs fulgura ventōs.
Hīs quoque nōn passim mundī fabricātor habendum
āera permīsit; vix nunc obsistitur illīs,
cum sua quisque regat dīversō flāmina tractū,
quīn lanient mundum; tanta est discordia frātrum.
Eurus ad Aurōram Nabataeaque rēgna recessit
Persidaque et radiīs iuga subdita mātūtīnīs;
vesper et occiduō quae lītora sōle tepēscunt,
proxima sunt Zephyrō; Scythiam septemque triōnēs
horrifer invāsit Boreās; contrāria tellūs
nūbibus adsiduīs pluviāque madēscit ab Austrō.
haec super inposuit liquidum et gravitāte carentem
aethera nec quicquam terrēnae faecis habentem.
</pre>
</article>

<h4>Appearance of Life</h4>
<article id="01069">
	<pre>
Vix ita līmitibus dissaepserat omnia certīs,
cum, quae pressa diū fuerant cālīgine caecā,
sīdera coepērunt tōtō effervēscere caelō;
neu regiō foret ūlla suīs animālibus orba,
astra tenent caeleste solum fōrmaeque deōrum,
cessērunt nitidīs habitandae piscibus undae,
terra ferās cēpit, volucrēs agitābilis āēr.<sup>75</sup>
</pre>
</article>

<h4>The Creation of Man</h4>
<article id="01076">
	<pre>
Sānctius hīs animal mentisque capācius altae
dēerat adhūc et quod dominārī in cētera posset:
nātus homō est, sīve hunc dīvīnō sēmine fēcit
ille opifex rērum, mundī meliōris orīgō,
sīve recēns tellūs sēductaque nūper ab altō
aethere cognātī retinēbat sēmina caelī.
quam satus Īapetō, mixtam pluviālibus undīs,
fīnxit in effigiem moderantum cūncta deōrum,
prōnaque cum spectent animālia cētera terram,
ōs hominī sublīme dedit caelumque vidēre
iussit et ērēctōs ad sīdera tollere vultūs:
sīc, modo quae fuerat rudis et sine imāgine, tellūs
induit ignōtās hominum conversa figūrās.
	</pre>
</article>

<h4>The Golden Age</h4>
<article id="01089">
	<pre>
Aurea prīma sata est aetās, quae vindice nūllō,
sponte suā, sine lēge fidem rēctumque colēbat.<sup>90</sup>
poena metūsque aberant, nec verba minantia fīxō
aere legēbantur, nec supplex turba timēbat
iūdicis ōra suī, sed erant sine vindice tūtī.
nōndum caesa suīs, peregrīnum ut vīseret orbem,
montibus in liquidās pīnus dēscenderat undās,
nūllaque mortālēs praeter sua lītora nōrant;
nōndum praecipitēs cingēbant oppida fossae;
nōn tuba dērēctī, nōn aerīs cornua flexī,
nōn galeae, nōn ēnsis erat: sine mīlitis ūsū
mollia sēcūrae peragēbant ōtia gentēs.<sup>100</sup>
ipsa quoque inmūnis rastrōque intācta nec ūllīs
saucia vōmeribus per sē dabat omnia tellūs,
contentīque cibīs nūllō cōgente creātīs
arbuteōs fētūs montānaque frāga legēbant
cornaque et in dūrīs haerentia mōra rubētīs
et quae dēciderant patulā Iovis arbore glandēs.
vēr erat aeternum, placidīque tepentibus aurīs
mulcēbant zephyrī nātōs sine sēmine flōrēs;
mox etiam frūgēs tellūs inarāta ferēbat,
nec renovātus ager gravidīs cānēbat aristīs;<sup>110</sup>
flūmina iam lactīs, iam flūmina nectaris ībant,
flāvaque dē viridī stillābant īlice mella.
	</pre>
</article>

<h4>The Silver Age</h4>
<article id="01113">
	<pre>
Postquam Sāturnō tenebrōsa in Tartara missō
sub Iove mundus erat, subiit argentea prōlēs,
aurō dēterior, fulvō pretiōsior aere.
Iuppiter antīquī contrāxit tempora vēris
perque hiemēs aestūsque et inaequālīs autumnōs
et breve vēr spatiīs exēgit quattuor annum.
tum prīmum siccīs āēr fervōribus ustus
canduit, et ventīs glaciēs adstricta pependit;<sup>120</sup>
tum prīmum subiēre domōs; domus antra fuērunt
et dēnsī fruticēs et vīnctae cortice virgae.
sēmina tum prīmum longīs Cereālia sulcīs
obruta sunt, pressīque iugō gemuēre iuvencī.
	</pre>
</article>

<h4>The Bronze and the Iron Age</h4>
<article id="01125">
	<pre>
Tertia post illam successit aēnea prōlēs,
saevior ingeniīs et ad horrida prōmptior arma,
nōn scelerāta tamen; dē dūrō est ultima ferrō.
prōtinus inrūpit vēnae pēiōris in aevum
omne nefas: fūgēre pudor vērumque fidēsque;
in quōrum subiēre locum fraudēsque dolusque<sup>130</sup>
īnsidiaeque et vīs et amor scelerātus habendī.
vēla dabant ventīs nec adhūc bene nōverat illōs
nāvita, quaeque prius steterant in montibus altīs,
flūctibus ignōtīs īnsultāvēre carīnae,
commūnemque prius ceu lūmina sōlis et aurās
cautus humum longō signāvit līmite mēnsor.
nec tantum segetēs alimentaque dēbita dīves
poscēbātur humus, sed itum est in vīscera terrae,
quāsque recondiderat Stygiīsque admōverat umbrīs,
effodiuntur opēs, inrītāmenta malōrum.<sup>140</sup>
iamque nocēns ferrum ferrōque nocentius aurum
prōdierat, prōdit bellum, quod pugnat utrōque,
sanguineāque manū crepitantia concutit arma.
vīvitur ex raptō: nōn hospes ab hospite tūtus,
nōn socer ā generō, frātrum quoque grātia rāra est;
inminet exitiō vir coniugis, illa marītī,
lūrida terribilēs miscent aconīta novercae,
fīlius ante diem patriōs inquīrit in annōs:
victa iacet pietās, et virgō caede madentis
ultima caelestum terrās Astraea relīquit.<sup>150</sup>
	</pre>
</article>

<h4>The Giants</h4>
<article id="01151">
	<pre>
Nēve foret terrīs sēcūrior arduus aether,
adfectāsse ferunt rēgnum caeleste gigantās
altaque congestōs strūxisse ad sīdera montis.
tum pater omnipotēns missō perfrēgit Olympum
fulmine et excussit subiectō Pēliōn Ossae.
obruta mōle suā cum corpora dīra iacērent,
perfūsam multō nātōrum sanguine Terram
immaduisse ferunt calidumque animāsse cruōrem
et, nē nūlla suae stirpis monimenta manērent,
in faciem vertisse hominum; sed et illa propāgō<sup>160</sup>
contemptrīx superum saevaeque avidissima caedis
et violenta fuit: scīrēs ē sanguine nātōs.
	</pre>
</article>

<h4>The Council of the Gods</h4>
<article id="01163">
	<pre>
Quae pater ut summā vīdit Sāturnius arce,
ingemit et factō nōndum vulgāta recentī
foeda Lycāoniae referēns convīvia mēnsae
ingentēs animō et dignās Iove concipit īrās
conciliumque vocat: tenuit mora nūlla vocātōs.
Est via sublīmis, caelō manifēsta serēnō;
lactea nōmen habet, candōre notābilis ipsō.
hāc iter est superīs ad magnī tēcta Tonantis<sup>170</sup>
rēgālemque domum: dextrā laevāque deōrum
ātria nōbilium valvīs celebrantur apertīs.
plēbs habitat dīversa locīs: hāc parte potentēs
caelicolae clārīque suōs posuēre penātēs;
hic locus est, quem, sī verbīs audācia dētur,
haud timeam magnī dīxisse Palātia caelī.
Ergō ubi marmoreō superī sēdēre recessū,
celsior ipse locō scēptrōque innīxus eburnō
terrificam capitis concussit terque quaterque
caesariem, cum quā terram, mare, sīdera mōvit.<sup>180</sup>
tālibus inde modīs ōra indignantia solvit:
'nōn ego prō mundī rēgnō magis ānxius illā
tempestāte fuī, quā centum quisque parābat
inicere anguipedum captīvō bracchia caelō.
nam quamquam ferus hostis erat, tamen illud ab ūnō
corpore et ex ūnā pendēbat orīgine bellum;
nunc mihi quā tōtum Nēreus circumsonat orbem,
perdendum est mortāle genus: per flūmina iūrō
īnfera sub terrās Stygiō lābentia lūcō!
cūncta prius temptanda, sed inmedicābile cūrae<sup>190</sup>
ēnse recīdendum, nē pars sincēra trahātur.
sunt mihi sēmideī, sunt, rūstica nūmina, nymphae
faunīque satyrīque et monticolae silvānī;
quōs quoniam caelī nōndum dignāmur honōre,
quās dedimus, certē terrās habitāre sināmus.
an satis, ō superī, tūtōs fore crēditis illōs,
cum mihi, quī fulmen, quī vōs habeōque regōque,
strūxerit īnsidiās nōtus feritāte Lycāōn?'
Cōnfremuēre omnēs studiīsque ārdentibus ausum
tālia dēposcunt: sīc, cum manus inpia saevit<sup>200</sup>
sanguine Caesareō Rōmānum exstinguere nōmen,
attonitum tantae subitō terrōre ruīnae
hūmānum genus est tōtusque perhorruit orbis;
nec tibi grāta minus pietās, Auguste, tuōrum
quam fuit illa Iovī. quī postquam vōce manūque
murmura conpressit, tenuēre silentia cūnctī.
	</pre>
</article>

<h4>Lycaon</h4>
<article id="01207">
	<pre>
substitit ut clāmor pressus gravitāte regentis,
Iuppiter hoc iterum sermōne silentia rūpit:
'ille quidem poenās (cūram hanc dīmittite!) solvit;
quod tamen admissum, quae sit vindicta, docēbō.<sup>210</sup>
contigerat nostrās īnfāmia temporis aurēs;
quam cupiēns falsam summō dēlābor Olympō
et deus hūmānā lūstrō sub imāgine terrās.
longa mora est, quantum noxae sit ubīque repertum,
ēnumerāre: minōr fuit ipsa īnfāmia vērō.
Maenala trānsieram latebrīs horrenda ferārum
et cum Cyllēne gelidī pīnēta Lycaeī:
Arcadis hinc sēdēs et inhospita tēcta tyrannī
ingredior, traherent cum sēra crepuscula noctem.
signa dedī vēnisse deum, vulgusque precārī<sup>220</sup>
coeperat: inrīdēt prīmō pia vōta Lycāōn,
mox ait "experiar deus hic discrīmine apertō
an sit mortālis: nec erit dubitābile vērum."
nocte gravem somnō necopīnā perdere morte
comparat: haec illī placet experientia vērī;
nec contentus eō, missī dē gente Molossā
obsidis ūnīus iugulum mucrōne resolvit
atque ita sēminecēs partim ferventibus artūs
mollit aquīs, partim subiectō torruit ignī.
quod simul inposuit mēnsīs, ego vindice flamma<sup>230</sup>
in dominō dignōs ēvertī tēcta penātēs;
territus ipse fugit nactusque silentia rūris
exululat frūstrāque loquī cōnātur: ab ipsō
colligit os rabiem solitaeque cupīdine caedis
vertitur in pecudēs et nunc quoque sanguine gaudet.
in villōs abeunt vestēs, in crūra lacertī:
fit lupus et veteris servat vestīgia fōrmae;
cānitiēs eadem est, eadem violentia vultūs,
īdem oculī lūcent, eadem feritātis imāgō est.
occidit ūna domus, sed nōn domus ūna perīre<sup>240</sup>
digna fuit: quā terra patet, fera rēgnat Erīnys.
in facinus iūrāsse putēs! dent ōcius omnēs,
quās meruēre patī, (sīc stat sententia) poenās.'
	</pre>
</article>

</body>
</html>